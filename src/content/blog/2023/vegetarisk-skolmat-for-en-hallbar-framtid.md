---
title: 'Arvika Nyheter: Vegetarisk skolmat för en hållbar framtid'
description: Insändare om att Arvika Kommun borde satsa på vegetarisk skolmat för en hållbar framtid.
date: '2023-03-30T07:00:00+01:00'
url: /posts/2023-03-30-vegetarisk-skolmat-for-en-hallbar-framtid.html
---
Publicerat: [Arvika Nyheter: Vegetarisk skolmat för en hållbar framtid](https://www.arvikanyheter.se/2023/03/30/vegetarisk-skolmat-for-en-hallbar-framtid-7baa0/)

Jag vill lyfta fram en fråga som jag tror är viktig när det gäller
skolmaten. Jag tror att det är hög tid att vi inkluderar fler
vegetariska alternativ på skolmenyn. Vegetarisk mat kan vara lika
näringsrik och god som mat som innehåller kött eller fisk, och
dessutom är det ofta billigare (om man bortser från köttsubstituten).

Dessutom har vegetarisk mat en betydligt mindre klimatpåverkan än kött
och fisk om man väljer hela växter som bönor, linser och torkade
sojaprodukter. Detta är särskilt viktigt med tanke på den senaste
IPCC-rapporten om klimatkrisen, där det är tydligt att vi behöver
minska vår påverkan på miljön.

Många av oss tycker att färska grönsaker är dyra, men frysta är
betydligt billigare och kan vara en bra bas för en måltid. Potatis och
ris är också relativt billiga och kan användas i många vegetariska
rätter.

Branchorganisationen "Kost & Näring" har också uppdaterat sina
rekommendationer och säger att man ska erbjuda vegetarisk mat av
etiska skäl och att det inte finns några hinder att göra detta.

Genom att inkludera fler vegetariska alternativ på skolmenyn kan vi
göra en insats för en hållbar framtid och minska vår påverkan på
miljön.

Tack för att ni tar er tid att läsa detta.

**Elis Hirwing, grundare av mötesplatsen Vegan i Arvika**
